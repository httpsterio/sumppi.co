---
layout: post
current: post
cover: assets/images/2019-03/burundi1.jpg
navigation: True
title: "Kupissa - Burundilainen testipaahto"
date: 2019-03-27
tags: [Kupissa]
class: post-template
author: sami
excerpt: "Syyskuussa järjestettiin Tampereella ensimmäistä kertaa Pienpaahtimomessut ja sain tuliaisiksi pienen erän testipaahtimolla paahdettua burundilaista kahvia"
---

Ystäväni Jorgos, Jyväskylän [Coffean](http://coffea.fi/) perustaja, osallistui syyskuussa 2018 ensimmäistä kertaa järjestettäviin Micro Roastery Fair -messuihin Tampereen Pakkahuoneella. Itselleni messut tulivat hieman puskista, enkä lyhyellä varoitusajalla valitettavasti päässyt osallistumaan.

Ilokseni Jorgos toi minulle tuliaisina pienen erän burundilaista kahvia, jonka hän oli paahtanut näytteillä olleella [Ikawa-testipaahtimella](https://www.ikawacoffee.com/). Mietin pitkään kannattaako tästä kahvista edes kirjoittaa arviota, sitä ei kukaan lukijoistamme kuitenkaan koskaan pääse maistamaan.

Testattuani pavut päädyin kuitenkin siihen lopputulemaan, että kannattaa. Tämä kahvi toimi itselleni todistusaineistona siitä, mitä testipaahtimellakin voi saada aikaan.

![ikawa-yrityksen kahvipussi](/assets/images/2019-03/burundi3.jpg)

Kahvia sai messuilta mukaan huikeat 50 grammaa. Tästä riitti siis kahvia vain pariin kuppiin, joten _"arvioni"_ perustuu melko pieneen otantaan. Siitä huolimatta löysin paljonkin sanottavaa jo näinkin pienestä kahvimäärästä.

Minulla menee yleensä uudesta kahvista hukkaan 16-34 grammaa, mikäli testaan sitä espressoa varten. Ensimmäiset shotit vaatii aina hieman hakemista annostuksen ja jauhauksen suhteen, joten en uskaltanut näin pienellä testimäärällä lähteä kokeilemaan miltä se olisi espressona maistunut. Päätin siis valmistaa kahvin   **Aeropressillä** sekä **Chemexillä**.

Kun valmistan kahvia Aeropressillä, aloitan yleensä uuttamalla 1:15 -suhteella kahvia. Käytin siis 16 grammaa kahvia ja 240 grammaa vettä Inverted-metodilla. Tarkennan myöhemmin uudessa kirjoituksessa erilaisia Aeropress-valmistusmenetelmiä. 

Seuraavilla uutoilla saatan vähentää kahvin määrää veteen nähden, mutta tykkään aloittaa Aeropressillä maistelut hieman vahvemmalla kahvilla.

Käytän Aeropressini kanssa metallista suodatinta. Mielestäni paperinen suodatin suodattaa kahvin öljyjä liikaa ja lopputuloksena on hieman "ympäripyöreämpi" kuppi kahvia.

Chemexillä aloitan yleensä niin kutsutulla kultaisella suhteella eli 1:16,6 -suhdetta. Toisin sanoen 60 grammaa kahvia vesilitraa kohden. 

![burundilaisia kahvipapuja](/assets/images/2019-03/burundi2.jpg)

Paketista ei käynyt ilmi mitä Arabica-lajiketta saamani pavut olivat. Olen silti melko vakuuttunut ulkonäön perusteella sekä makuprofiilista päätellen, että kyseessä on Bourbon-lajike.
Paahtoasteeltaan pavut ovat aavistuksen verran värikkäämpää kuin täysin vaalea paahto – asteikolla 1-7 ehkä noin 2,5. Kaikki pavut olivat tasaisesti paahtuneet, seassa ei ollut mitään sattumia ja kooltaan pavut olivat hyvin samankokoisia. Tämä kertoo siitä, että papujen lajitteluprosessiin on kiinnitetty huomiota.
Hatunnoston paikka Ikawalle heidän panostuksestaan ilmaiseen messulahjaan.

Aeropressillä valmistettu kahvi oli yllättävän ryhdikäs jopa käyttämääni runsaaseen kahvimäärään nähden. Kahvilla oli vahva vartalo, mutta miellyttävän pehmeä jälkimaku, joka ei jäänyt liian pitkäksi aikaa suuhun. Kahvissa oli pehmeä luumuinen ja kivihedelmäinen maku. En kuvailisi sitä erityisen marjaisana kahvina, mutta voidaan puhua hyvin hedelmäisestä makuprofiilista.

Chemexillä sain kahvin luontaisen hapokkuuden hieman paremmin esiin ja jälkimaku myös viivytteli suussa hieman pidempään. Kahvin maut korostuivat voimakkaasti suun keski- ja takaosissa. Chemexillä valmistetusta kahvista olin myös havaitsevani hieman kukkaisampia aromeja, jotka tukivat miellyttävästi luumun makua.

Onnistuneet uutot kertovat mielestäni paljon Ikawan testipaahtimien viimeaikaisesta kehityssuunnasta. Vanhemmissa testipaahdinmalleissa saman erän seassa saattoi olla hyvin epätasaisesti paahtuneita papuja ja eri paahtojen välillä saattoi olla suuriakin eroja täysin samoilla asetuksilla ja määrillä paahdettuna. Hieman samankaltaisia havaintoja on mm. [Tim Wendelboe](https://www.ikawacoffee.com/for-professionals/blog/tim-wendelboe/) tuonut esiin vuosien saatossa. Behmor on siis saanut testipaahtimien markkinoilla Ikawasta varteenotettavan kilpailijan.

Ikawan kotimalli kantaa reilun puolentoista tonnin kokoista hintalappua – ammattimaisempi malli yli neljän. Ei voida siis enää puhua heräteostoksesta, mutta ehkä meillekin eksyy jonkinsortin testipaahdin joskus tulevaisuudessa. Kiitos vielä Jorgos kahvista, se oli hyvää!
