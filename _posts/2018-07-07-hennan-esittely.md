---
layout: post
current: post
cover:  assets/images/2018-hcf/tee.jpg
navigation: True
title: Kurkistus verhojen taa - Henna
date: 2018-07-07
tags: [Muut]
class: post-template
author: henna
excerpt: "Henna avaa hieman omasta historiastaan kahvin ja teen ihmeellisten maailmojen parista!"
---

Kasvoin hyvin suomalaiselle tyypilliseen tapaan juoda kahvia: 
Juhla Mokka ja loraus maitoa oli pitkään mielestäni paras tapa nauttia kuppi kahvia.
Mustana kahvi tuli juotua vain tilanteissa, joissa jo täytettyä kahvikuppia ei enää kehdannut olla juomatta, eikä maitoa ollut saatavilla. 
Tällaisissa tilanteissa kahvi oli usein myös hieman summan mutikassa keitetty, eikä siis ollut mikään makuhermoja hivelevä kokemus.
Nämä ensimmäiset kokemukset kahvista ilman maitoa, sokeria tai muuta höystettä saivat minut vastaisuudessakin välttelemään kahvin juomista mustana. 
Ei siis varmaan ole suuri yllätys, että juodessani vihdoin jotain Juhla Mokkaa parempaa, aloitin erilaisista maitokahvijuomista. 

Puolisoni Sami valotti minulle noin kaksi vuotta sitten paremman kahvin maailmaa ja hänen kauttaan mielenkiintoni tähän hommaan on alunperin herännyt. 
Koin positiivisen yllätyksen siitä, miten erilaisia makuja kahvista voi löytyä. Pikkuhiljaa opin arvostamaan myös kahvin juomista mustana. 
Vaikka kahvin maistelu onkin mielenkiintoista ja harrastuksena mukava, en voi kiistää etteikö silti vanha kunnon Mokkamasterilla keitetty Juhla Mokka ja loraus maitoa maistuisi. 


Kiinostukseni teehen sen sijaan on tullut ihan omia aikojaan ja reittejään. 
Tee oli minulle pitkään vain juoma, jota join jos kahvi sattui olemaan loppu. 
Tähän tuli kuitenkin muutos, kun vihdoin päätin pistää elämän risaiseksi ja ostaa laadukkaampaa irtoteetä sekä lämpömittarin.  
Asia, joka ei ollut minua ikinä varsinaisesti kiinnostanut, alkoikin vaikuttaa erityisen mielenkiintoiselta. 
Pikkuhiljaa tutuistuin enemmän erilaisiin teelaatuihin ja teen valmistamiseen. Tätä kautta olen myös päässyt paremmin kartoittamaan omaa teemakuani. 
Listallani on vielä monenlaisia teelaatuja, joita haluaisin päästä maistamaan ja pyrin aina löytämään jotain itselleni uutta ja mielenkiintoista. 

Oma kahvi- ja teematkani on vasta alkanut ja toivon, että tästä jää edes jollekin jotain käteen!