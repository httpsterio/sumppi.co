---
layout: post
current: post
cover:  assets/images/2018-07/espressokone.jpg
navigation: True
title: Kurkistus verhojen taa – Sami
date: 2018-07-05
tags: [Muut]
class: post-template
author: sami
excerpt: "Samin ensikosketukset kahvin parissa alkoivat melko... hasardisti. Vuosien saatossa on kuppejakin tyhjennetty huolella, mutta onko siitä jäänyt mitään käteen? Lisää linkin takaa!"
---

>"Meneekö sulla nyt Sami vähän yli?"

Muistan kun join ensimmäinen kerran kokonaisen kupin kahvia. Se oli **hirveää**. 

Herran vuonna 2010 olin 18 vuotta nuori ja istuin autokoulun teoriatunnilla nuokkumassa. Epätoivoisena mietin, että mitähän sitä tekisi, sillä nuokkuminen ei käynyt opettajien mielestä päinsä, mutta ajokortti oli kyllä tiukasti kiikarissa. Olin kyllä joskus nuorempana maistellut kahvia, mutta ne ei ollut koskaan mitään *makuhermoja hiveleviä kokemuksia* – kuten ei [Hennallakaan ollut](/artikkeli/hennan-esittely).

Huonosti pestyssä Mokkamasterissa monta tuntia seisonutta sumppia, sitä oli tarjolla. Koostumus melko tahmea ja kaikki lukijatkin varmaan tietävät millainen makean ja palaneen haju siitä lähtee. Eikä ollut edes Juhla Mokkaa uuttumassa, taisipa olla Saludoa.

Mutta, ei muuta kuin kuppi kouraan ja ääntä kohti. Viikkojen kuluessa kupit meni alas aina pienemmillä ja pienemmillä irvistyksillä, vaikkakaan en kyllä koskaan saanut apua siihen väsymykseen kahvista. Ehkä se kahvin hakeminen sieltä huoneen perältä piristi sen verran, että jaksoin seurata tai jonkinsortin placebo-vaikutus valvotti muuten vaan.

Tapa oli muodostunut, pääsin kahvin makuun kiinni. Näin kuluu kaksi vuotta ja eletään vuotta 2012. Kuten aina kaikissa muissakin asioissa, nörttinä rupean tietenkin paneutumaan ja panostamaan jokaiseen harrastukseen aivan turhan paljon. Miksi harrastaa yhtään mitään, jos joku ei joskus joudu kysymään, että *"meneekö sulla nyt Sami vähän yli?"*

Kysyin siis itseltäni miten kiva olisi juoda kahvia ilman että tarvitsee nousta sängystä? Erittäin kivaa oli vastaukseni. Ostin siis ensimmäisen kahvinkeittimeni, vaikka vanhemmillani oli aivan hyvä Mokkamasteri. Verkkiksestä löysin jonkun maailman halvimman koneen ja pienen teippailumodailun ja ajastettavien pistokkeiden kanssa säätämisen jälkeen, minulla oli aamulla itsekseen-käynnistyvä kahvinkeitin valmis! Harmi vain, että se aliuutti kaiken kahvin ja kahvi oli samantien kylmää siitä juotuna. No dice.

Tuon halvan keittimen kanssa tilasin samalla kaksi pakettia kahvia. Helmut Sachersin Viennese Blend ja Kaffa Roasteryn Kebado Dara. Helmut Sacherista en varmaan enää ikinä halua puhua, mutta Kaffa Roasteryn kahvi oli mielenkiintoinen, sillä paketin kyljessä luvattiin mantelia ja aprikoosia. Voisiko kahvi oikeasti maistua mantelilta ja aprikoosilta? Tilasin tietenkin papuina, sillä kuulin sen olevan oikea tapa tehdä "hyvää kahvia". Kahvimyllyn puuttuessa koitin mm. vasaraa, morttelia ja blenderiä. Haaskasin siis ensimmäiset hyvät pavut melkein kokonaan tyhmyyspäissäni. 


![Kahvipaketteja esillä](/assets/images/2018-07/kahvipaketit.jpg)
<small>Erä kahvipaketteja esillä, alalaidassa Kebado Dara.</small>

Lopulta nöyrryin ja käännyin ammattilaisen puoleen. Jyväskylään oli juuri auennut erikoiskahviin ja teehen erikoistunut liike, [Coffea](http://coffea.fi/) ja pyörähdin siellä kysymässä, josko liikkeenpitäjä voisi jauhaa kahvini jos lupaan ostaa samalla sieltä kahvia matkaan. Jos olisin silloin tiennyt paljonko rahaa tulisin käyttämään Coffeassa vuosien saatossa, en tiedä olisinko uskaltanut astua ovesta sisään. 

Näin kuusi vuotta myöhemmin en kyllä voi sanoa että harmittaisi, sen verran makurikkaita vuosia ollut meinaan.

Tänä päivänä kotoa löytyykin Rancilion Silvia -espressokone, Rocky-kahvimylly, Chemex, Aeropress ja varmaan vielä 10 muuta kahvinuuttoon liittyvää välinettä. Joskus mulla menee vähän yli, mutta onneksi se ei haittaa. Coffee is love, coffee is life.