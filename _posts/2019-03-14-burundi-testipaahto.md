---
layout: post
current: post
cover: assets/images/2019-03/burundi1.jpg
navigation: True
title: "Kupissa - Burundilainen testipaahto"
date: 2019-03-14
tags: [Kupissa]
class: post-template
author: sami
excerpt: "Syyskuussa järjestettiin Tampereella ensimmäistä kertaa Pienpaahtimomessut ja sain tuliaisiksi pieni erä testipaahdettua burundilaista kahvia"
---

Ystäväni Jorgos, Jyväskylän [Coffean](http://coffea.fi/) perustaja, osallistui syyskuussa 2018 ensimmäistä kertaa järjestettäviin Micro Roastery Fair -messuihin Tampereen Pakkahuoneella. Itselleni messut tulivat hieman puskista, enkä lyhyellä varoitusajalla valitettavasti päässyt itse osallistumaan.

Ilokseni Jorgos toi minulle tuliaisina pienen erän burundilaista kahvia, jonka hän oli paahtanut esillä olleella [Ikawa-testipaahtimella](https://www.ikawacoffee.com/). Mietin pitkään, kannattaako tästä edes kirjoittaa minkäännäköistä arviota? Eihän tätä kahvia voi kuitenkaan edes ostaa mistään. Päädyin kuitenkin siihen lopputulemaan, että kannattaa. Tämä kahvi toimi itselleni todistusaineistona siitä, mitä testipaahtimellakin voi jo saada aikaan.

Kahvia sai messuilla mukaan huikeat 50 grammaa, josta riitti siis vain pariin kuppiin, joten _"arvioni"_ perustuu melko pieneen otantaan. Siitä huolimatta, löysin paljonkin sanottavaa jo näinkin pienestä kahvimäärästä.

![ikawa-yrityksen kahvipussi](/assets/images/2019-03/burundi3.jpg)

Minulla menee yleensä uudesta kahvista hukkaan 16-34 grammaa, mikäli testaan sitä espressoa varten. Ensimmäiset shotit vaatii aina hieman hakemista annostuksen ja jauhauksen suhteen, joten en uskaltanut näin pienellä testimäärällä lähteä kokeilemaan miltä se olisi espressona maistunut. Joten, valmistusmenetelmiksi valikoitui sekä **Aeropress** että **Chemex**.

Käytän käytännössä aina Aeropressini kanssa metallista kestosuodatinta. Mielestäni, paperiset suodattimet muuttavat hieman makua, vaikka ne ovatkin kätevämpiä käyttää. Metallinen suodatin päästää kuppiin enemmän kahvin omia öljyjä, helpottaen kevyempienkin makujen erottamista kupista. Se ei aina maistu paremmalta, sillä mahdolliset ongelmat uutossa tai kahvin paahdossa tulevat myös paremmin esille. Helpottaa mielestäni arvioiden kirjoittamista.

Aeropressissä aloitan yleensä uuttamalla 1:14 -suhteella kahvia. 18 grammaa kahvia ja 260 grammaa vettä Inverted-metodilla _(tästä myöhemmin lisää!)_. Tarvittaessa vähemmän kahvia myöhemmillä uutoilla, mutta tykkään keittää kahvini hieman vahvempana Aeropressillä, kuin muilla menetelmillä.

Chemexillä taas yleensä aloitan nk. kultaisella suhteella eli 1:16,6 -suhdetta. Toisin sanoen, litraa vettä kohden 60 grammaa kahvia.

![burundilaisia kahvipapuja](/assets/images/2019-03/burundi2.jpg)

Burundin alueelle tyypillisesti, pavut olivat Arabican alalajiketta nimeltä Bourbon. Paahtoasteeltaan mentiin vaaleasta paahdosta ihan hitusen tummemman suuntaan, asteikolla 1-7 ehkä noin 2.5. Kaikki pavut olivat tasaisesti paahtunut eikä niihin jäänyt mitään sattumia ja niiden koko oli hyvin tasainen. Eli papujen lajitteluprosessiin on tässä kyllä kiinnitetty huomiota. 

Aeropressillä valmistettu kahvi oli yllättävän ryhdikäs, jopa tuohon korkeaan kahvimäärään nähden. Kahvilla oli vahva vartalo, mutta miellyttävä pehmeä jälkimaku, joka ei jäänyt liian pitkäksi aikaa suuhun. Kahvissa erottui mielestäni luumua ja kivihedelmiä ylipäätänsä. Ei voida välttämättä puhua hirveän marjaisesta kahvista, mutta hedelmäisestä kylläkin.

Chemexillä sain kahvin luontaisen hapokkuuden hieman paremmin esiin ja jälkimaku myös viivytteli suussa hieman pidempään. Kahvi maistui selkeiten suun keski- ja takaosissa, eikä niinkään sivuilla. Chemexillä valmistettuna olin myös havaitsevani hieman kukkaisempia aromeja, jotka miellyttävästi luumun makua.

Onnistuneet uutot kertovat mielestäni paljon Ikawan testipaahtimien viimeaikaisesta kehityssuunnasta. Ennen saman paahtoerän seassa saattoi olla hyvin monenväristä papua ja eri paahtojen välissä saattoi olla suuriakin eroja täysin samoilla spekseillä paahdettuna. Hieman samankaltaisia havaintoja on mm. [Tim Wendelboe](https://www.ikawacoffee.com/for-professionals/blog/tim-wendelboe/) tuonut esiin vuosien saatossa.

