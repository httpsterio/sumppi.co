---
layout: post
current: post
cover: assets/images/2018-07/johannystrom1.jpg
navigation: True
title: "Kahvilavierailu: Johan & Nyström Helsinki-Vantaa"
date: 2018-07-16
tags: [Kahvilat]
class: post-template
author: sami
excerpt: "Tanskanmatkan ensimmäisellä etapilla pysähdyimme Johan & Nyströmmin lentokenttäkahvilassa nappaamassa pikaisen flat whiten ja espresson. Mutta saako lentokentältä oikeasti juomakelpoista kahvia?" 
---

Meidän kesän 2018 päätapahtuma on kahvintäytteinen viikko Kööpenhaminassa, Samin synnyinmaassa, Tanskassa. Ensimmäinen etappi tällä reissulla on tietenkin Helsinki-Vantaan lentokenttä.

Henna ei ole koskaan ennen käynyt lentokentällä, joten sain seurata vierestä hänen ensimmäisiä reaktioita tähän kauppakeskuksen ja risteilylaivan rumaan risteytykseen. Kaikki oli muuten hyvin, mutta kahvi kuulemma maistuisi.

Ilmaisua *"hyvää kahvia"* on vaikeaa ajatella samassa kontekstissa lentokenttien kanssa, mutta Helsinki-Vantaa onkin onneksi hieman poikkeuksellisen hyvinvarusteltu lentokenttä. Johan & Nyströmmille siis!



![Yleiskuva Johan & Nyströmmin kahvilasta](/assets/images/2018-07/johannystrom2.jpg)

Miljöönä Johan & Nyströmmin Helsinki-Vantaan edustus on lentokenttämäisen hektinen ja kiireinen. Kahvila sijaitsee kakkosterminaalin aivan perimmäisessä päässä. Asiakaspaikkoja on yleensä saatavilla, eikä jonoakaan yleensä ole juuri nimeksikään.

Baristojen asiakaspalvelu on suomalaisen kolmannen aallon kahviloille tyypillisesti asiallista ja kohteliasta. Lisätietoa tarjolla olevista kahveista annetaan mielellään ja paikan päältä voi myös ostaa kahvivälineitä ja kahvipapuja.

![Flat White -kahvijuoma kupissa](/assets/images/2018-07/johannystrom3.jpg)

Tilasimme flat whiten ja espresson, jotka olivat valmistettu Johan & Nyströmmin FTO-kahviblendistä. Espresson mukana tuli lasillinen vissyä makuhermojen puhdistamista varten. 

Minulla on FTO -blendistä ihan hyviä kokemuksia, se on melko tasapainoinen espresso ja taipuu monenlaiseen, mutta tällä kertaa siinä hieman ongelmia.

Espressot maistuivat hieman palanneelta, mikä johtuu todennäköisesti siitä, että portafilterissä, eli suodatinkahvassa, oli liikaa kahvia. Tämä johtaa siihen, että kahvi ei mahdu laajenemaan ja jää kuivaksi. SIlloin tampattu kahvi kärähtää ollessaan gruppoa, eli espressokoneen suodatinta, vasten. Lopputulemana on kuiva kahvikiekko portafiltterissä ja yleensä palanut ja aliuuttunut espressoshotti.

Flat whiten maito pelasti tilanteen. Maidossa oli kaunis kukkakuvio ja se oli rakenteeltaan melko sileä ja kermainen. Kevyt palaneen maku yritti aina hiipiä suuhun juuri ennen kuin maito pelasti joka suullisen. Flat whitessä oli muuten persoonallinen, miellyttävä ja silkkinen suuntuntuma ja kahvinhimot tulivat asiallisesti tyydytettyä.

Espresso oli kevyesti hapokas, mutta tässäkin maistui ujo palanut maku. Espressona FTO on yleensä hyvin pähkäinen ja suklainen, mutta tällä kertaa nämä vienommat vivahteet eivät päässeet esille.

![Henna poseraa puhelimen kanssa](/assets/images/2018-07/johannystrom4.jpg)
<small>Henna nappasi kuvan minusta, kun kuvailin kahvilassa.</small>

Lentokenttäkahviksi Johan & Nyström on huononakin päivänä paljon parempi kuin muut kahvilat lentokentällä. Ensi kerralla taidan kuitenkin ottaa suodatinkahvin.
